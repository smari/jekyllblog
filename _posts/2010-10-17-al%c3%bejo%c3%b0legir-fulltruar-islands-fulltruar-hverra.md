---
author: Smári McCarthy
categories: [Stjórnarskrá]
date: 2010-10-17
has_been_twittered: [true]
language: is
permalink: /2010/10/al%c3%bejo%c3%b0legir-fulltruar-islands-fulltruar-hverra/
title: Alþjóðlegir fulltrúar Íslands &#8211; fulltrúar hverra?
---
<p class="wp-flattr-button">
  <a class="FlattrButton" style="display:none;" href="http://www.smarimccarthy.is/2010/10/al%c3%bejo%c3%b0legir-fulltruar-islands-fulltruar-hverra/" title="Alþjóðlegir fulltrúar Íslands &#8211; fulltrúar hverra?" rev="flattr;uid:smarimc;language:en_GB;category:text;button:compact;">Ég er einn þeirra sem er með gríðarlega blendnar tilfinningar gagnvart fjölþjóðlegum stofnunum. Annars vegar sé ég ýmsa kosti við þá og fulla ástæðu til að vera meðlimur, en hinsvegar er ég rosalega hræddur við þá fjarlægð sem skapast milli almennings og ákvarðannatöku. Sumir hafa í framboðsyfirlýsingum sínum talað með eða gegn Evrópusambandinu. Mér finnst vera argasta bull að gera það, enda er það ekki hlutverk stjórnskipunarlaga að setja okkur í eða úr samband við umheiminn, heldur eingöngu að setja leikreglur varðandi samskipti ríkisvaldsins við önnur lönd. Nú eyddi ég hluta föstudagskvöldsins í að lesa fjárlagafrumvarpið fyrir 2011 (ég veit - það mætti eflaust nota þessa fullyrðingu til að draga fram spurningar um geðheilsu mína - en svona er þetta bara) og eyddi ég sérstaklega tíma í að skoða fjárreiður til alþjóðastofnanna sem Ísland er aðili að. Þar sá ríkisstjórnin fram á hækkun á útgjöldum ríkisin</a>
</p>

Ég er einn þeirra sem er með gríðarlega blendnar tilfinningar gagnvart fjölþjóðlegum stofnunum. Annars vegar sé ég ýmsa kosti við þá og fulla ástæðu til að vera meðlimur, en hinsvegar er ég rosalega hræddur við þá fjarlægð sem skapast milli almennings og ákvarðannatöku.

Sumir hafa í framboðsyfirlýsingum sínum talað með eða gegn Evrópusambandinu. Mér finnst vera argasta bull að gera það, enda er það ekki hlutverk stjórnskipunarlaga að setja okkur í eða úr samband við umheiminn, heldur eingöngu að setja leikreglur varðandi samskipti ríkisvaldsins við önnur lönd.

Nú eyddi ég hluta föstudagskvöldsins í að lesa fjárlagafrumvarpið fyrir 2011 (ég veit &#8211; það mætti eflaust nota þessa fullyrðingu til að draga fram spurningar um geðheilsu mína &#8211; en svona er þetta bara) og eyddi ég sérstaklega tíma í að skoða fjárreiður til alþjóðastofnanna sem Ísland er aðili að. Þar sá ríkisstjórnin fram á hækkun á útgjöldum ríkisins til NATO, Alþjóðaviðskiptastofnunarinnar (WTO), Sameinuðu þjóðanna (UN), Evrópuráðsins (Council of Europe, CoE) og Fríverslunarsamtaka Evrópu (EFTA), svo fátt eitt sé nefnt.

Hversu margir Íslendingar eru meðvitaðir um að Ísland sé meðlimur í Evrópuráði (CoE)? Hversu margir Íslendingar halda að Evrópuráðið sé á einhvern hátt skylt Ráðherraráði Evrópusambandsins (Council of the European Union) eða Evrópska Ráðinu (European Council)? Ég væri ekki hissa þótt fólk ruglaði þessu saman, það tók mig marga mánuði að fatta þetta og á enn til að rugla þessu saman.

Ennfremur: Hverjir sitja fyrir Íslands hönd fundi hjá Evrópuráði (CoE)? Eða hjá WTO? Hver situr fyrir Íslands hönd þingin hjá WIPO, eða UNHCR? Hver er fulltrúi Íslands á fundum hjá NATO, eða EFTA?

Svör við mörgum þessarra spurninga eru auðfundin. Til dæmis er Össur Skarphéðinsson í ráðherraráði CoE og Lilja Mósesdóttir formaður þingmannanefndar Íslands í CoE. Þetta eru allaveganna kjörnir fulltrúar.

Ókjörna fulltrúa má finna í NATO. [Þar situr fólk][1] eins og Þorsteinn Ingólfsson (sem er raunar sendiherra), Jörundur Valtýsson, og fleira fólk sem maður hefur aldrei heyrt minnst á. Jú, NATO er líka með þingmannanefnd &#8211; ég veit að Birgitta Jónsdóttir er meðal fólks þar &#8211; og sennilega mætir Össur á fundi hjá einhverju ráðherraráði þar, en það er sama&#8230;

Ögn erfiðara er að uppgötva hver er fulltrúi Íslands hjá WIPO, sem dæmi. Nú á dögunum var þing hjá WIPO þar sem Stevie Wonder mætti til að biðja ríkisstjórnir heimsins um að gefa blindum frí frá hugverkarétti varðandi endurútgáfu bóka á blindraletri, því það væri dýrt að framleiða slíkar bækur og kostnaður vegna hugverkaréttar væri að draga verulega úr getu útgefanda til að gefa út slíkar bækur. Í stuttu máli var niðurstaðan sú að Suður Ameríkulönd, Afríkulönd og sum Asíulönd samþykktu þetta borðleggjandi, en Evrópusambandið og Norður Ameríka felldu tillöguna.

Ég hef ekki enn hugmynd um það hver sat það þing fyrir Íslands hönd, né heldur hvað viðkomandi fulltrúi kaus í þessu máli, né neinum öðrum. Ef þið hafið meiri tíma og þolinmæði en ég eru öll skjölin frá þessu þingi [hér][2], en ég lofa alveg gríðarlega niðurdrepandi lesningu.

Vandamálið er sem sagt þetta: **Fulltrúar Íslands á alþjóðavettvangi eru fulltrúar ríkisstjórnarinnar og þingsins, ekki fulltrúar þjóðarinnar.**

Mín skoðun er sú að fulltrúar Íslands á alþjóðavettvangi eigi að vera ábyrgir gagnvart íslensku þjóðinni, alltaf og undantekningarlaust. Það er eðlileg krafa að að þjóðin sé meðvituð um hvaða samtökum Ísland á aðild að (kannski tæmandi listi sé gerður aðgengilegur einhversstaðar?), og að fulltrúar Íslands séu kosnir með einum eða öðrum hætti, og hafi upplýsingaskyldu gagnvart þjóðinni. Spurningarnar sem þeir ættu að þurfa að svara að loknum hverjum einasta fundi eða þingi hjá alþjóðastofnun eru:

*   Hvaða málefni voru tekin fyrir á fundinum?
*   Hvers vegna skipta þessu málefni máli?
*   Hvaða afstöðu tóku fulltrúar Íslands á fundinum?
*   Hvers vegna var sú afstaða tekin?

Þá ætti eftir fremsta megni að vera reynt að láta afstöðu fulltrúanna vera í takt við vilja þjóðarinnar. Í dæminu sem ég minntist á áðan er ég nokkuð viss um að Íslendingar hefðu viljað leyfa blindum að fá þessa undanþágu frá höfundarétti, til dæmis; það er í takt við þá nálgun sem við höfum haft í velferðarmálum almennt.

Hversu erfitt væri það að koma á einhverju kerfi þannig að fulltrúar eru tilnefndir af ríkisstjórninni á faglegum forsendum og þjóðin hafi getu til að samþykkja eða hafna hverri tilnefningu fyrir sig eða velja úr nokkrum tilnefningum? Þetta þyrfti ekki að vera meiriháttar mál.

Sömuleiðis væri eðlilegt að fólk sem fer í gegnum grunnskóla og framhaldsskóla fái aðeins smá smjörþef af því hvað þessar stofnanir ganga út á, hverjar þær eru, hvar þær eru staðsettar, og svo framvegis.

**Ég vil setja í stjórnarskrá ákvæði sem skýra valferlið varðandi fulltrúa Íslands á alþjóðavettvangi og skyldur þeirra gagnvart þjóðinni.**

<small><em>(Nú á ég sennilega eftir að verða spurður um skoðun mína á evrópusambandinu á einhverjum tímapunkti. Kannski ágætt að ég komi stuttlega að því hér.</em></small>

<small><em>Ég held að hugmyndin um sameinaða evrópu sé ekki galin, en hafandi kynnst því með beinum hætti hvernig Evrópusambandið starfar, bæði í gegnum þá sem ég þekki í Evrópuþinginu og þau samskipti sem ég hef átt við aðrar evrópskar stofnanir, þá er ég mjög efins um að sú stofnun geti með nokkrum móti starfað á skynsaman hátt. Annars vegar er þetta töluvert lýðræðislegra samband en and-evrópusinnar vilja meina, og hinsvegar er þetta eitt mesta skriffinskufargan sem ég hef séð. Hvað aðild Íslands varðar, þá er ég alfarið á móti því að Ísland gangi í Evrópusambandið eins og staðan er í dag, en tel jafnframt að það er snargalið að vera aðilar að EES samningnum án þess að vera meðlimir í ESB. Sem sagt: ýmist í ESB með okkur, eða út úr EES. Staðan okkar í dag er staða þar sem sjálfsákvörðunarrétturinn okkar er takmarkaður vegna alþjóðlegra samninga sem við höfum ekki neitt að segja með.</em></p> <p>
  </small>
</p>

<p>
  <small><em>En, enn og aftur: Evrópusambandið hefur ekki neitt við stjórnarskrá að gera. Við skulum ekki láta það mál spilla fyrir okkur skynsamlegri umræðu.)</em></small>
</p>

 [1]: http://www.iceland.org/nato/the-mission/about-the-mission/personnel/
 [2]: http://www.wipo.int/meetings/en/details.jsp?meeting_id=19683
