---
author: Smári McCarthy
categories: [Direct democracy, Icelandic, Politics, Stjórnarskrá]
date: 2011-03-01
has_been_twittered: [true]
language: is
permalink: /2011/03/%c3%bejo%c3%b0aratkv%c3%a6%c3%b0agrei%c3%b0slur-sko%c3%b0anakonnun-e%c3%b0a-ly%c3%b0r%c3%a6%c3%b0i/
title: Þjóðaratkvæðagreiðslur &#8211; skoðanakönnun eða lýðræði?
---
<p class="wp-flattr-button">
  <a class="FlattrButton" style="display:none;" href="http://www.smarimccarthy.is/2011/03/%c3%bejo%c3%b0aratkv%c3%a6%c3%b0agrei%c3%b0slur-sko%c3%b0anakonnun-e%c3%b0a-ly%c3%b0r%c3%a6%c3%b0i/" title="Þjóðaratkvæðagreiðslur &#8211; skoðanakönnun eða lýðræði?" rev="flattr;uid:smarimc;language:en_GB;category:text;button:compact;">Góðtemplarareglur höfðu mikil ítök í íslenskri stjórnmálaumræðu í upphafi 20. aldar, en eitt af því sem þau náðu fram var að skapa umræðu um hvort banna ætti sölu og neyslu áfengis á Íslandi. Var þetta efni fyrstu þjóðaratkvæðagreiðslunnar sem átti sér stað á Íslandi árið 1908, og var það samþykkt með 60,1% atkvæða og 73% kosningaþátttöku. Þrátt fyrir þessa niðurstöðu gekk áfengisbannið ekki í gegn fyrr en 1915, en strax sjö árum síðar ákvað Alþingi að grípa fram fyrir hendurnar á almenningi með því að samþykkja undanþágu á áfengisbanninu til að leyfa innflutning á Spánarvínum, en um var að ræða viðskiptasamning tilkominn vegna þrýstings frá Spáni, sem sögðust annars ekki kaupa íslenskar fiskafurðir. Áfengisbannið var svo afnumið með töluvert rýrari kosningaþátttöku árið 1933. Hér virðist sem reglan sé að endurtaka spurninguna þangað til að svar almennings samsvari vilja stjórnvalda. Nú getur hv</a>
</p>

Góðtemplarareglur höfðu mikil ítök í íslenskri stjórnmálaumræðu í upphafi 20. aldar, en eitt af því sem þau náðu fram var að skapa umræðu um hvort banna ætti sölu og neyslu áfengis á Íslandi. Var þetta efni fyrstu þjóðaratkvæðagreiðslunnar sem átti sér stað á Íslandi árið 1908, og var það samþykkt með 60,1% atkvæða og 73% kosningaþátttöku. Þrátt fyrir þessa niðurstöðu gekk áfengisbannið ekki í gegn fyrr en 1915, en strax sjö árum síðar ákvað Alþingi að grípa fram fyrir hendurnar á almenningi með því að samþykkja undanþágu á áfengisbanninu til að leyfa innflutning á Spánarvínum, en um var að ræða viðskiptasamning tilkominn vegna þrýstings frá Spáni, sem sögðust annars ekki kaupa íslenskar fiskafurðir. Áfengisbannið var svo afnumið með töluvert rýrari kosningaþátttöku árið 1933.

<div style="float: right; width: 230px; font-size: 130%; margin: 3em;">
  Hér virðist sem reglan sé að endurtaka spurninguna þangað til að svar almennings samsvari vilja stjórnvalda.
</div>

Nú getur hver haft sína skoðun á áfengisbanninu, og sennilega yrði meira fylgi við afnám í dag en þau 57,7% sem kusu með afnáminu á sínum tíma. En eftir stendur að í ofangreindu dæmi var almenningur ósammála þinginu og ríkisstjórninni, sem brást við með því að tefja málið, flækja það, og að lokum hundsa ákvörðun þjóðarinnar vegna annara hagsmuna.

Í Svíþjóð voru þjóðaratkvæðagreiðslur haldnar árið 1980 um framtíð kjarnorkuáætlunar landsins. Mest fylgi, eða 39,1%, var við að taka ætti kjarnorkuver landsins úr notkun við enda líftíma þeirra í kringum árið 2010. Litlu minna fylgi var við að hætta kjarnorkunotkun árið 1990, eða 38,7%.

Atkvæðagreiðslan var gagnrýnd á margan hátt en niðurstaðan var engu að síður virt. Árið 2006 ákvað þó stjórnmálaflokkurinn Centerpartiet, sem upphaflega studdi hugmyndina um að binda enda á notkun kjarnorku í landinu, að hætta að standa gegn kjarnaorku vegna þess að það væri „óraunsætt‟. Þann 17. júní 2010 ákvað sænska þingið að það ætti að skipta út öllum kjarnakljúfum fyrir nýrri gerðir, í algerri andstöðu við niðurstöðu þjóðaratkvæðagreiðslunnar og án þess að málið væri lagt fyrir þjóðina að nýju.

<div style="width: 650px" class="wp-caption aligncenter">
  <img class=" " title="Forsmark kjarnorkuverið í Svíþjóð sem var lokað af öryggisástæðum í kjölfar leka á gæslavirkum efnum, en opnað svo að nýju stuttu síðar.  Mynd: Liftarn, notandi á Wikipedia. CC-BY-SA" src="http://upload.wikimedia.org/wikipedia/commons/1/15/Forsmark3.jpg" alt="" width="640" height="480" /><p class="wp-caption-text">
    Forsmark kjarnorkuverið í Svíþjóð sem var lokað af öryggisástæðum í kjölfar leka á gæslavirkum efnum, en opnað svo að nýju stuttu síðar. Mynd: Robin Root, CC-BY-SA, http://bit.ly/g6gq6Y
  </p>
</div>

Þess ber að geta að einu af kjarnorkuverum Svía var lokað að beiðni Dana, sem þótti óþægilegt að raforkan sem þeir nýttu væri framleidd svona nálægt Kaupmannahöfn. Danir eru í dag leiðandi í rannsóknum á vindorku, en þrátt fyrir mikinn áhuga hjá sænskum vísindamönnum hefur Ångström stofnunin í Uppsölum ekki tekist að fjármagna rannsóknir á sviði ölduorku. Það að ríkisstjórnin skyldi skipta um stefnu, að fara úr andstöðu við kjarnorku yfir í að vilja auka við notkun á kjarnorku, dró verulega úr áhuga sænskra fjárfesta á grænni orku. Það má leiða að því líkum að sænskir kjósendur hafi þvert á móti verið að falast eftir grænni valkostum en kjarnorku með ákvörðun sinni 1980.

Þjóðaratkvæðagreiðslunni á Írlandi um evrópska stjórnarskrá biðu svipuð örlög. Stjórnarskránni var hafnað en var skömmu síðar lögð fram undir öðru nafni &#8211; Lissabon sáttmálinn. Formbreytingarnar voru einhverjar og dregið úr stórveldistilburðum sambandsins, en hvað raunveruleg útfærsluatriði varðar var um nákvæmlega sömu kosningu að ræða.

Hér virðist sem reglan sé að endurtaka spurninguna þangað til að svar almennings samsvari vilja stjórnvalda. Ef það virkar ekki, þá er spurningin umorðuð og kölluð öðrum nöfnum, og stundum er staðreyndum umraðað í von um að láta það líta út fyrir að forsendur hafi breyst.

<div style="float: left; width: 230px; font-size: 130%; margin: 3em;">
  &#8230; var það hreinlega það að fólk taldi ekki rétt að samfélagsvæða skuldir einkaaðila?
</div>

Á alþjóðavettvangi hefur sú hefð mótast hjá stórfyrirtækjum sem vilja keyra löggjöf í gegn sem hentar sinni stefnu að skrifa lausleg drög að lögum og ganga svo á milli ríkisstjórna, þinga og alþjóðastofnanna með drögin þar til að einhver bítur á agnið, eins og dæmin sýna með nýlega hugverkalöggjöf í Frakklandi og á Spáni sem lekin gögn sýna að hafi orðið til að frumkvæði bandarískra hagsmunahópa. Um leið og hugmyndin hefur skotið rótum á einum stað – ekki síst ef það er einhverskonar ríkjasamband eða mikils metið lýðræðisríki – þá er auðveldara að reka hana í gegn víðar. Þetta hefur verið kallað „forum shopping‟ á ensku, og getur í rauninni verið bæði gott eða slæmt eftir því hverjir hagsmunirnir eru, en er mjög mikilvægt að sé tekið eftir því strax í fæðingu.

Allt þetta sýnir að kosningar eru ófullkomin tól. Þau reyna að mæla á mjög ónákvæman hátt mjög flókið samspil hugmynda og það eru rosalega margar opnar spurningar um túlkanir og þar fram eftir götunum. Í sænsku kosningunum um framtíð kjarnorkuvera var til að mynda ekki boðið upp á neinn möguleika fyrir fólk sem studdi áframhaldandi notkun kjarnorku, og í fyrri þjóðaratkvæðagreiðslunni um Icesave samninginn var spurningin það þröngt skilgreind að þrátt fyrir að 98,18% kjósanda hafi lýst sig andvíga samningnum, þá fékk ríkisstjórnin ekki neinar frekari upplýsingar um nákvæmlega hvað það var við samninginn sem angraði fólk – var það lánshlutfallið, vextirnir, endurgreiðsluskilmálarnir eða var það hreinlega það að fólk taldi ekki rétt að samfélagsvæða skuldir einkaaðila? Þetta var auðvitað heldur aldrei kannað á hlutlausan hátt af neinum trúverðugum rannsakendum á borð við Háskóla Íslands sem full ástæða hefði verið til.

<div style="float: right; width: 230px; font-size: 130%; margin: 3em;">
  Almenningur á að geta kallað eftir þjóðaratkvæðagreiðslum með auðveldum hætti og þær eiga að vera bindandi.
</div>

Við munum aldrei vita svarið, enda tími fyrri samningsins liðinn og umræðan mikið mótuð síðan. Nú stendur til að leggja sömu spurninguna fyrir þjóðina í annað sinn, að vísu í nýjum búningi, þar sem hringað hefur verið með ýmsar forsendur (forsendum hefur verið hringlað til). Margir eru orðnir þreyttir á umræðunni eins og skiljanlegt er. Mælingar mínar á íslenskum vefmiðlum gefa til kynna að orðið ‚Icesave‛ hefur verið í 108. sæti yfir mest notuðu orðin í íslenskum fjölmiðlum síðustu 14 mánuði, og að á fyrstu fjórum mánuðum síðasta árs var um ein af hverjum fjórtán greinum í fjölmiðlum um Icesave. Hversu margir eru tilbúnir til að samþykkja hvað sem er til að þessu endalausa þvargi linni?

Þegar fólk gengur til kosninga þarf að vera alveg skýrt hvaða skilaboð ætlunin er að senda, og bráðnauðsynlegt að krefjast þess að niðurstöðunni verði hlýtt. Til að hægt sé að fara eftir niðurstöðunni þarf spurningin að vera rétt. Það er ekki nóg að spyrja af eða á um svona flókið málefni, og ríkisstjórnin ætti ekki að sætta sig við friðþægingarlausn. Ómælda fyrirhöfn mætti spara með því að hafa til dæmis tvær spurningar. Annars vegar hvort að samþykkja eigi nýju Icesave lögin, og hinsvegar hvort að ríkisstjórnin hafi áframhaldandi umboð til að semja um þetta mál.

Í endurskoðun stjórnarskrár, sem nú á að fara fram, þarf þar að auki skýrar reglur um þjóðaratkvæðagreiðslur. Almenningur á að geta kallað eftir þeim með auðveldum hætti og þær eiga að vera bindandi. Þá væri eðlilegast að ákvörðun sem tekin er með þjóðaratkvæðagreiðslu skuli vega þyngra en ákvarðanir Alþingis, þannig að þeim verður eingöngu viðsnúið með annarri þjóðaratkvæðagreiðslu.

Það má læra ýmislegt af áfengisbanninu á Íslandi; sá pólitíski gamanleikur sem átti sér stað í því máli dró fleiri að kjörkössunum en þjóðaratkvæðagreiðslur um sambandslögin. Íslensk stjórnvöld létu viðskiptasamband við annað ríki ganga fram yfir vilja þjóðarinnar, og almenningur tók afgerandi ákvörðun sem byggðist á sterkum áróðri Góðtemplara, en skipti snarlega um skoðun eftir mörg ár af ,,hörmulegum afleiðingum, smygli, þefi, sektum, þrætum, kærum og bruggi&#8221; eins og Sigurður Grímsson lýsti því á sínum tíma.

Í stuttu máli, allir ættu að fara sér hægt í flóknum málum og láta engan, hvorki erlenda né innlenda, spila með sig.

[Þessi grein er víst of löng til að birta í Fréttablaðinu - þeir, rétt eins og Morgunblaðið, leyfa ekki fleiri en 5000 slög. Valið stóð á milli þess að stytta greinina eða birta hana bara hér. Ég vil þakka Daða Ingólfssyni, Svavari Kjarval og Guðmundi D. Haraldssyni fyrir ábendingar og leiðréttingar; gallar á greininni eru þó samt á minni ábyrgð.]
